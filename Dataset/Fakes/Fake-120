thedailystar.net
2020-05-12 13:23:00
F
Miscellaneous
Reporter
Related
লাকসামে ধানখেত থেকে বনবিড়ালের ৩টি শাবক উদ্ধার
কুমিল্লার লাকসাম উপজেলা থেকে বনবিড়ালের তিনটি শাবক উদ্ধার করা হয়েছে। গতকাল সোমবার রাতে উপজেলার কান্দিরপাড় ইউনিয়নের চনগাঁও নোয়াপাড়া গ্রাম থেকে পুলিশ এগুলো উদ্ধার করে। স্থানীয় সূত্রে জানা গেছে, গতকাল দুপুরে ওই গ্রামের হাজী সেরাজুল ইসলামের ছেলে মাসুম খান নিজেদের জমিতে ধান কাটতে গিয়ে বনবিড়ালের তিনটি শাবক দেখতে পান। সে সময় স্থানীয়রা মিলে জীবিত অবস্থায় শাবকগুলো উদ্ধার করেন। খবর পেয়ে পুলিশ এ বিষয়ে অনুসন্ধান চালালে মাসুম খান জানান, তার নিজের কাছে থাকা দুটি শাবক তিনি ছেড়ে দিয়েছেন এবং পার্শ্ববর্তী এলাকার আরিফ নামে একজন একটি শাবক নিয়ে গেছেন। পরে রাতে পুলিশ শাবক তিনটি উদ্ধার করে। উদ্ধার করা শাবকগুলোর গায়ে কালো ছোপ ছোপ দাগ আছে, যা অনেকটা চিতাবাঘ সদৃশ। তবে, শাবকগুলো চিতা না বনবিড়ালের— তা নিশ্চিত করতে পারেনি পুলিশ। লাকসাম থানার ভারপ্রাপ্ত কর্মকর্তা (ওসি) মো. নিজাম উদ্দিন বলেন, ‘শাবকগুলো বাঘের না বনবিড়ালের তা এখনো নিশ্চিত হওয়া যায়নি। আমরা বনবিভাগের সঙ্গে যোগাযোগ করে এগুলো তাদের কাছে হস্তান্তর করবো।’