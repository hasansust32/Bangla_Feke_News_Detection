jugantor.com
2018-02-23 00:00:00
F
International
ডন 
related
চীনা ভাষাকে সরকারি করার পরিকল্পনা পাকিস্তানের
চীনা ভাষা মান্দারিনকে সরকারি ভাষার স্বীকৃতি দেয়ার প্রস্তাব দিয়েছে পাকিস্তান পার্লামেন্টের উচ্চকক্ষ। এ পদক্ষেপ নিয়ে বেইজিংয়ের সঙ্গে পাকিস্তান কূটনৈতিক সম্পর্ককে আরও দৃঢ় করতে চাইছে বলে মনে করছে আন্তর্জাতিক কূটনৈতিক মহল। খবর ডনের। বিশ্লেষকদের ধারণা, পাকিস্তান মান্দারিনকে সরকারি ভাষা হিসেবে কার্যকর করলে চীন-পাকিস্তান অর্থনৈতিক কোরিডোর (সিপেক) প্রকল্পে দু’দেশের সংযোগ আরও সহজ হবে। পাকিস্তানের সাধারণ মানুষের সঙ্গে যোগাযোগ স্থাপনে সুবিধা হবে চীনের। এ উদ্দেশ্যেই চীনের মান্দারিনকে সরকারি ভাষার স্বীকৃতি দিতে চলেছে পাকিস্তান। ডন জানায়, পাকিস্তানে চীনা বিনিয়োগ ৫০ বিলিয়ন ডলার ছাড়িয়ে যাওয়ার উপক্রম। বিনিয়োগ আরও বাড়বে। এসব অর্থনৈতিক কার্যক্রমকে ঘিরে চীনাদের সঙ্গে পাকিস্তানের মানুষের যোগাযোগ, আদান-প্রদানও বাড়ছে। এই কানেকটিভিটির কারণে মান্দারিনকে পাকিস্তানের অফিসিয়াল ভাষা করা অতীব জরুরি হয়ে পড়েছে। ডনের প্রকাশিত প্রতিবেদন অনুযায়ী, এ মুহূর্তে পাকিস্তানে মান্দারিন ভাষার কোনো অস্তিত্ব নেই। পাঞ্জাবি, পাস্তুসহ একাধিক ভাষার পাকিস্তানে বহুল প্রচলন রয়েছে। পাঞ্জাব প্রদেশে প্রায় ৯০ শতাংশ মানুষই পাঞ্জাবি ভাষায় কথা বলেন। তবে চীনা ভাষা শিখতে আগ্রহী পাকিস্তানের মানুষ। মান্দারিন শিখলে এই মুহূর্তে প্রভূত চাকরির সুযোগ রয়েছে বলে মনে করছেন তারা।
