bangla.dhakatribune.com
2019-10-12 20:14:10
F
National
reporter
related
কাজ শেষে সরকারকে সাড়ে ৪ কোটি টাকা ফেরত দিলেন ঠিকাদার
চট্টগ্রাম মহানগরীতে বরাদ্দকৃত অর্থের চেয়ে কম টাকায় একটি সরকারি প্রকল্পের কাজ শেষ করেছেন মো. আবু তৈয়ব নামের এক ঠিকাদার। এমনকি বেঁচে যাওয়া ৪ কোটি ৪৪ লাখ টাকা সরকারি কোষাগারে জমাও দিয়েছেন তিনি। আবু তৈয়ব চট্টগ্রাম উত্তর জেলা ছাত্রলীগের সদ্য সাবেক সাধারণ সম্পাদক। জানা গেছে, চট্টগ্রাম নগরীর বায়েজিদে সেনানিবাসের পাশে ‘বায়েজিদ সবুজ উদ্যান’ নামে একটি পার্ক গড়ে তুলেছে গণপূর্ত বিভাগ। প্রকল্পের বরাদ্দ ছিল ১২ কোটি ৭৪ লাখ টাকা। ২০১৭ সালের এপ্রিলে কাজটি পায় আবু তৈয়বের ঠিকাদারি প্রতিষ্ঠান। তিনি ৮ কোটি ৩০ লাখ টাকায় কাজ শেষ করে বাকি ৪ কোটি ৪৪ লাখ টাকা গণপূর্ত বিভাগকে বুঝিয়ে দেন। এদিকে আবু তৈয়বের এই দৃষ্টান্তকে প্রশংসনীয় বলে উল্লেখ করেছেন সামাজিক যোগাযোগমাধ্যম ব্যবহারকারীরা। তাদের মতে, সাধারণত সরকারি প্রকল্পে ব্যয় বাড়নোর প্রবণতা লক্ষ করা যায় ঠিকাদারদের মধ্যে। ঠিকাদার কিংবা তাদের প্রতিষ্ঠানের লোকজন কাজ কম করে টাকা নেওয়ার কথাও গণমাধ্যমে প্রকাশ পায়। কিন্তু টাকা বাঁচিয়ে ফেরত দেওয়ার এমন ঘটনা বর্তমানে একেবারেই বিরল।  মঙ্গলবার (৮ অক্টোবর) পার্কটির উদ্বোধনকালে সাবেক গৃহায়ন ও গণপূর্তমন্ত্রী ইঞ্জিনিয়ার মোশাররফ হোসেন বলেন, "সব ঠিকাদাররা খারাপ না। ভালো ঠিকাদারও রয়েছে গণপূর্তে। এর প্রমাণ হচ্ছে আবু তৈয়ব। বায়েজিদ উদ্যান নির্মাণ শেষে চার কোটির বেশি টাকা ফেরত দিয়েছে সে।" এ বিষয়ে আবু তৈয়ব ঢাকা ট্রিবিউনকে বলেন, কারোরই ট্যাক্সদাতাদের অর্থ নষ্ট করা উচিৎ না। তিনি আরও বলেন, "এখানে সব কৃতিত্ব প্রকল্পের সঙ্গে সঙ্গে সংশ্লিষ্ট পিডাব্লিউডি কর্মকর্তাদের। আমি মনে করি, সব ঠিকাদারদের মানুষের টাকা বাঁচানোর চেষ্টা করা এবং সময়সীমার মধ্যে প্রকল্পের কাজ শেষ করা উচিৎ।"  
