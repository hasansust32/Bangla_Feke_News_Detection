daily-bangladesh.com
2019-11-17
Clickbaits
Luring
Reporter
Not Related
পেঁয়া‌জের কে‌জি যেভা‌বে ২০০ থে‌কে ক‌মে ৪০ টাকা হ‌লো
কুষ্টিয়ার পৌর কাঁচাবাজারে হঠাৎ করেই কেজিতে ৪০ টাকা কমে গেছে পেঁয়াজের দাম। শনিবার সকালে বাজার তদারকি করতে যান এসপি এস.এম তানভীর আরাফাত। আর এতেই ২৩০ টাকার পেঁয়াজ নেমে এসেছে ১৯০ টাকায়। এসপির তদারকির বিষয়টি বাজারে ছড়িয়ে পড়লে দ্রুত খুচরা বিক্রেতারা পেঁয়াজ ২০০ টাকা কেজিতে বিক্রি শুরু করেন। দোকানে দোকানে মূল্য তালিকা টাঙিয়ে দেয়া হয়। প্রথমেই কাঁচাবাজারের পেঁয়াজের আড়তে যান এসপি তানভীর আরাফাত। সেখানে কয়েকটি আড়তে পেঁয়াজ কেনাবেচার চালান দেখেন এবং ব্যবসায়ীদের সঙ্গে কথা বলেন। আড়তদাররা জানান, খুচরা বিক্রেতাদের কাছে প্রতি কেজি পেঁয়াজ ১৯০ টাকায় বিক্রি করা হচ্ছে। ক্রেতাদের সঙ্গেও কথা বলেন এসপি। ক্রেতারা জানান, শুক্রবার রাত পর্যন্ত খুচরা বিক্রেতারা প্রতি কেজি পেঁয়াজ ২২০-২৪০ টাকায় বিক্রি করেছেন। শনিবারও ইচ্ছেমতো দাম হাঁকাচ্ছে খুচরা ব্যবসায়ীরা।এসপি খুচরা বাজারে পা রাখতেই বিক্রেতারা জানান, তারা প্রতি কেজি পেঁয়াজ ২০০ টাকায় বিক্রি করছেন। আর আড়ত থেকে কিনছেন ১৯০ টাকায়। এসপি এস.এম তানভীর আরাফাত বলেন, বাজারে এসে যা দেখলাম, তা খুবই দুঃখজনক। পেঁয়াজের দাম ইচ্ছেমতো হাঁকা হচ্ছে। আমি বাজারে আসামাত্রই পেঁয়াজের দাম কেজিতে ৪০-৫০ টাকা কমে গেছে। জেলা প্রশাসন ও ভোক্তা অধিকার সংরক্ষণ অধিদফতরের যৌথ অভিযান অব্যাহত রাখা হবে। তিনি আরো বলেন, পেঁয়াজের দাম বাড়ার পেছনে আড়তদার ও খুচরা বিক্রেতাদের কারসাজি রয়েছে। আমি চলে যাওয়ার পর যেন বিক্রেতারা দাম না বাড়ায়। সেজন্য বাজারে গোয়েন্দা নজরদারি থাকবে। এ সময় উপস্থিত ছিলেন এডিশনাল এসপি (ডিএসবি) মোস্তাফিজুর রহমান, জেলা বাজার মনিটরিং কর্মকর্তা রবিউল ইসলাম, মডেল থানার ওসি গোলাম মোস্তফা প্রমুখ।