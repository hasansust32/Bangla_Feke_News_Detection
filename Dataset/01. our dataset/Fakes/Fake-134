shariatpurbarta.com
2020-04-28 00:00:00
F
National
Reporter
related
ধান কাটার নামে জুয়া খেলছে ছাত্রদলের কর্মীরা, বাধা দেয়ায় মারধর
দেশে চলমান করোনা সংকটে সরকার যখন পরিস্থিতি মোকাবিলায় নিরলসভাবে পরিশ্রম করছে, তখন বিএনপির ছাত্রসংগঠন ছাত্রদলের নেতাকর্মীরা একের পর এক নেতিবাচক কর্মকাণ্ড করে বিতর্কের জন্ম দিচ্ছে। ২৩ এপ্রিল নারায়ণগঞ্জে কৃষক মারধরের ঘটনার পর এবার ২৬ এপ্রিল কুষ্টিয়ার সদর উপজেলার হাটশ হরিপুর ইউনিয়নের পদ্মার চরে ঘটালো আরেকটি বিতর্কিত ঘটনা। এদিন ছাত্রদল নেতাকর্মীরা রোজা না রেখে ধান কাটার নাম করে ক্ষেতে বসে খোশগল্প, সিগারেট খাওয়া আর জুয়া খেলায় মাতেন। এসময় স্থানীয় একজন যুবক এসে রমজান মাসে প্রকাশ্যে সিগারেট খেতে নিষেধ করলে তাকে পিটিয়ে জখম করে ছাত্রদলের কর্মীরা। দায়িত্বশীল একটি সূত্র জানিয়েছে, করোনাকালীন চলতি রমজানের আগে থেকেই বঙ্গবন্ধুর হাতে গড়া সংগঠন বাংলাদেশ ছাত্রলীগের নেতাকর্মীরা সারাদেশে স্বেচ্ছাশ্রমে কৃষকের ধান কেটে ঘরে তুলে দিচ্ছেন। তাদের সেই কার্যক্রম পবিত্র মাহে রমজান মাসেও চলমান। তারা রোজা রেখে রোদে পুড়ে ধান কেটে পরে তা মাথায় করে কৃষকদের বাড়িতে বাড়িতে পৌঁছে দিচ্ছেন। তাদের এই মহতী কার্যক্রম ইতোমধ্যেই প্রশংসিত হয়েছে। এই সূত্র ধরে লন্ডনে পলাতক বিএনপির ভারপ্রাপ্ত চেয়ারম্যান তারেক রহমান ছাত্রদলের নেতাকর্মীদের ধান কেটে দেয়ার নির্দেশনা দেন। নেতাকর্মীরা দেশের এই ক্রান্তিলগ্নে কৃষকশ্রেণীর সহায়তার নামে ক্ষেতে গেলেও ব্যস্ত থাকছেন ফটোসেশন, গল্পগুজব আর চা-সিগারেট খাওয়ায়। কোথাও কোথাও তারা ক্ষেতে গিয়ে তাস নিয়ে জুয়া পর্যন্ত খেলছেন। পরে রমজান মাসে এসব না করতে কেউ অনুরোধ করলে তাকে ধরে পেটাচ্ছেন তারা। ২৬ এপ্রিল কুষ্টিয়ার সদর উপজেলার হাটশ হরিপুর ইউনিয়নে ঘটা ঘটনা, তেমনই একটি উদাহরণ। এদিন হাটশ হরিপুর ইউনিয়নের পদ্মার চরে জেলা ছাত্রদলের সিনিয়র যুগ্ম-সম্পাদক রাকিবুল ইসলাম (রাব্বি), কুষ্টিয়া সরকারি কলেজ ছাত্রদলের যুগ্ম-সম্পাদক নাহিদুল ইসলাম (রুপল), শহর ছাত্রদল নেতা দেবোত্তম বিশ্বাস, হাটশ হরিপুর ইউনিয়ন ছাত্রদল নেতা পল্লব বিশ্বাস, সদর থানা ছাত্রদল নেতা আব্দুল কাদের, খালিদ সাইফুল (চঞ্চল), জাকিরুল ইসলাম, জাহান রহমানসহ আরো নেতাকর্মী এক কৃষকের প্রায় সাড়ে ৪ বিঘা জমির ধান কেটে দেয়ার কথা বলে তার ক্ষেতে যায়। কিন্তু মিনিট পনের পরে শুরু হয় তাদের খোশগল্প, চা-সিগারেট খাওয়া ও ফটোসেশন। এসময় জেলা ছাত্রদলের সিনিয়র যুগ্ম-সম্পাদক রাব্বি সবাইকে জুয়া খেলার কথা বললে বাকীরা রাজি হয়ে যান। পরে তাদের জুয়া চলাকালে স্থানীয় একজন যুবক এসে বিনীত সুরে বলেন, রমজান মাস চলছে। প্রকাশ্যে এভাবে সিগারেট খাবেন না। এ কথা শুনে উপস্থিত সবাই ওই যুবক লাঠিসোটা দিয়ে পিটিয়ে জখম করেন এবং তাদেরকে বিরক্ত করার দায়ে তার কাছে ১২ হাজার টাকা চাঁদা দাবি করে। না দিলে গায়ে আগুন ধরিয়ে দেয়ার হুমকি দেন। একপর্যায়ে ওই যুবক অচেতন হয়ে পড়লে তাকে ফেলে রেখে ছাত্রদল কর্মীরা ঘটনাস্থল ত্যাগ করে। এ ব্যাপারে যোগাযোগ করা হয় কুষ্টিয়া জেলা ছাত্রদলের সিনিয়র যুগ্ম-সম্পাদক রাকিবুল ইসলাম (রাব্বি) এর সঙ্গে। তিনি এই প্রতিবেদককে অভিযোগ অস্বীকার করে জানান, কোন যুবককে পেটানোর ঘটনা ঘটেনি। তবে তারা যখন ক্ষেতে ধান কাটছিলো। ধান কাটা পরিশ্রমের কাজ হওয়ায় ছাত্রদলের কয়েকজন কর্মী রোজা রাখেননি। কাজের ফাকে তারা খেতে বসলে এসময় এক যুবক এসে বেয়াদবি করে। পরে তার সাথে বাকবিতণ্ডা হয়। ধাক্কাধাক্কি হয়েছে, মারধরের ঘটনা ঘটেনি।