dainikkhagrachari.com
2020-05-17 00:00:00
F
National
Reporter
related
ধান কাটতে গিয়ে চাঁদাবাজি, নেপথ্যে ছাত্রদল
করোনার এই সময়ে সারাদেশে ছাত্রলীগের নেতাকর্মীরা বিনা পারিশ্রমিকে কৃষকদের ধান কেটে তাদের বাড়ি বাড়ি পৌঁছে দিচ্ছেন। ইতোমধ্যে তাদের এ কার্যক্রমে সর্বস্তরের মানুষ সন্তোষ প্রকাশ করে ধন্যবাদ জানিয়েছেন। তাই ছাত্রলীগের প্রশংসিত এই উদ্যোগকে অনুকরণ করতে ছাত্রদল নেতাদের নির্দেশ দেন লন্ডনে পলাতক বিএনপির ভারপ্রাপ্ত চেয়ারম্যান তারেক রহমান। নির্দেশনা মোতাবেক নেতাকর্মীরা মাঠে ধান কাটার নামে গেলেও তারা সেখানে বসে জুয়া খেলা, রোজার ভেতরেও প্রকাশ্যে বসে চা-সিগারেট খাওয়া, কৃষকের কাছে চাঁদা দাবি ও না দিলে মারধরের মতো ঘটনা ঘটাচ্ছেন। রোববার (১৭ মে) সকালে চিলমারীর থানাহাট ইউনিয়নের ব্যাপারীর বাজার এলাকায় ঘটা ঘটনা, তেমনই একটি উদাহরণ। এদিন ছাত্রদলের চিলমারী ডিগ্রি কলেজ শাখার যুগ্ম আহ্বায়ক তুহিন আলম মুকুলের নেতৃত্বে ১১ জন ছাত্রদল নেতাকর্মী থানাহাট ইউনিয়নের ব্যাপারীর বাজার এলাকায় ধান কাটতে যায়। জমির কিছুটা ধান কাটার পর তারা পারিশ্রমিক দাবি করে ওই অসহায় কৃষকের কাছে। এসময় তিনি পারিশ্রমিক দিতে অপারগতা প্রকাশ করলে তাকে গলা ধাক্কা দিয়ে মাটিতে ফেলে দিয়ে বেদম মারধর করে ছাত্রদলের কর্মীরা। পরে কৃষকের আর্তচিৎকারে এলাকাবাসীরা ছুটে এলে ছাত্রদলের নেতাকর্মীরা মোটরসাইকেল যোগে ঘটনাস্থল ত্যাগ করে। অভিযোগের ব্যাপারে জানতে যোগাযোগ করা হয় ছাত্রদলের চিলমারী ডিগ্রি কলেজ শাখার যুগ্ম আহ্বায়ক তুহিন আলম মুকুলের সঙ্গে। তিনি এই প্রতিবেদককে জানান, মারধরের কোন ঘটনা ঘটেনি। ছাত্রদলের কর্মীরা সুশৃঙ্খলভাবে ওই কৃষকের ধান কেটে দিয়েছে। তবে ফেরার পথে ইফতারের জন্য ওই কৃষক টাকা দিতে চাইলে কর্মীদের সঙ্গে সামান্য বাকবিতণ্ডা হয়, এর বাইরে কিছু হয়নি।