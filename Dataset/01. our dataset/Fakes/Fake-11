bangla.dhakatribune.com
2018-09-04 19:38:28
F
National
reporter
related
প্রধানমন্ত্রীর জনপ্রিয়তা বৃদ্ধি পেয়েছে
প্রধানমন্ত্রী শেখ হাসিনার জনপ্রিয়তা সাম্প্রতিক সময়ে উল্লেখযোগ্য বৃদ্ধি পেয়েছে। ওয়াশিংটন ভিত্তিক গবেষণা সংস্থা, ইন্টারন্যাশনাল রিপাবলিকান ইন্সটিটিউটের(আইআরআই) এক জরিপে এসব তথ্য বেরিয়ে এসেছে। জরিপের ফলাফলে দেখা গেছে যে, ৬৬% নাগরিকের প্রধানমন্ত্রীর প্রতি সমর্থন রয়েছে এবং ৬৪% নাগরিকের সমর্থন রয়েছে আওয়ামীলীগ নেতৃত্বাধীন সরকারের প্রতি। এই গবেষণা প্রতিবেদনে বলা হয়েছে যে শেখ হাসিনার নেতৃত্বে বাংলাদেশের অর্থনৈতিক অগ্রযাত্রা সঠিক পথে আছে বলে মনে করেন ৬২% নাগরিক এবং ৬৯% নাগরিক দেশের অর্থনৈতিক উন্নয়নে সন্তোষ প্রকাশ করেছেন। আন্তর্জাতিক গবেষণা সংস্থা ‘সেন্টার ফর ইনসাইট অ্যান্ড সার্ভে' প্রতিবেদনটি প্রকাশ করে।  আইআরআই'র প্রতিবেদনে আরও বলা হয়েছে যে, সরকার জননিরাপত্তামূলক বিভিন্ন ব্যবস্থা গ্রহণ করার ফলে ৬৮% নাগরিক দেশের জননিরাপত্তা ব্যবস্থা নিয়ে সন্তোষ প্রকাশ করেছেন। ৫৭% নাগরিক জননিরাপত্তা ব্যবস্থা আরও উন্নত হবে বলে মনে করেন।  জরিপের ফলাফলে দেখে গেছে, বিভিন্ন সরকারী সেবা প্রদানের ক্ষেত্রেও জনসন্তুষ্টি বেড়েছে। স্বাস্থ্যসেবা নিয়ে ৬৭%, বিদ্যুৎসেবা নিয়ে ৬৪% ও সড়ক ও পরিবহন ব্যবস্থা নিয়ে ৬১% নাগরিক সন্তোষ প্রকাশ করেছেন বলে জরিপের প্রতিবেদনে বলা হয়েছে। জরিপের তথ্য বিশ্লেষণ করে দেখা গেছে ৫১% নাগরিক মনে করেন দেশে গণতন্ত্রের আবহ অটুট রয়েছে।  এই বছরের ১০ এপ্রিল থেকে ২১ মে পর্যন্ত এই জরিপ চালানো হয় ভোটাধিকারভুক্ত ৫ হাজার মানুষের উপর। মোট জনসংখ্যাকে কয়েকটি স্তরে ভাগ করে জরিপটি পরিচালনা করা হয়।  উল্লেখ্য, ২০১৬ সালেও একই প্রতিষ্ঠান থেকে পরিচালিত জরিপে বলা হয়েছিল ৬৪% নাগরিক মনে করেন দেশ সঠিক পথে আছে। আইআরআই এর পক্ষ ২০১৫ সালে চালানো জরিপের ভিত্তিতে বলা হয়েছিল ৬৭% নাগরিক দেশের শাসনব্যবস্থায় সন্তুষ্টি প্রকাশ করেছে।  এবাদেও, ২০১৫ সালে ব্রিটিশ কাউন্সিল, অ্যাকশন এইড বাংলাদেশ এবং ইউনিভার্সিটি অব লিবারেল আর্টস বাংলাদেশ (ইউল্যাব)-এর যৌথ আয়োজনে পরিচালিত জরিপের প্রতিবেদনেও একই কথা বলা হয়। সেখানকার জরিপ থেকে প্রাপ্ত পরিসংখ্যান থেকে দেখা যায় যে, ৭৫% তরুণ মনে করেন যে বাংলাদেশ আগামী ১৫ বছরে আরও উন্নত রাষ্ট্রে পরিণত হবে এবং তাদের মধ্যে ৬০% তরুণ মনে করেন দেশ সঠিক পথে এগিয়ে যাচ্ছে। এই গবেষণা প্রতিবেদনে আরও জানানো হয় যে, দেশের সবচাইতে জনপ্রিয় ও বিশ্বস্ত নেতা বর্তমান প্রধানমন্ত্রী শেখ হাসিনা।
